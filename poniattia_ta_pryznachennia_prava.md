#Поняття та призначення права
<p>В традиційному розумінні право є системою правових норм. </p>
<p>Системність права означає, що право це не просто сукупність норм, а певна структура, де кожна норма займає своє місце і узгоджується з іншими правовими нормами. </p>
<p>Правові норми (або норми права) - різновид соціальних норм. Окрім них, до соціальних належать також моральні, звичаєві, релігійні, політичні, естетичні, корпоративні &nbsp;та інші норми. </p>
<p><strong><em>Соціальна норма</em></strong> &ndash; це певне правило поведінки, яке є еталоном, моделлю, зразком у суспільстві. Такі правила створюються в процесі життєдіяльності суспільства і спрямовані на забезпечення його існування шляхом врегулювання суспільних відносин. Нехтування і порушення соціальних норм призводить до деградації суспільства і соціальних інститутів. Якщо на їхньому місці не з&rsquo;являються нові соціальні норми, то в кінцевому результаті запускається процес самознищення суспільства. </p>
<p>При цьому будь-яка соціальна норма має логічне пояснення (тобто є раціональною). Часто причина існування норми зникає, але внаслідок тривалого часу існування в суспільстві традиція її дотримання зберігається. Приміром, звичаєва норма, яка передбачала заборону згортати рукою зі столу, пояснювалася тим, що таким чином дуже легко було загнати скалку, що в умовах середньовіччя могло призвести до смерті від інфекції. Сьогодні використовуються шліфовані столи, до того ж існує перекис водню. Не зважаючи на зникнення обставин, які обумовлювали наявність такої своєрідної соціальної норми, її здебільшого дотримуються. В той же час, така соціальна норма поступово відмирає.</p>
<p><strong>Правові норми мають ряд особливостей (які відрізняють їх від інших видів соціальних норм): </strong></p>
<ol>
<li>Правові норми завжди встановлюються чи санкціонуються державою. Це принципова відмінність від інших соціальних норм. Так, корпоративні норми створюються об&rsquo;єднаннями громадян, релігійні норми &ndash; церквою, а моральні - суспільством. Різниця між поняттями &laquo;встановлені&raquo; та &laquo;санкціоновані&raquo; державою полягає в тому, що встановлені &ndash; це ті норми, суб&rsquo;єктом створення яких є відразу держава, вона наче придумає їх; а санкціоновані &ndash; норми, які спочатку існують у формі соціальних (моральних, релігійних чи звичаєвих) норм, але на певному етапі держава вважає за необхідне підвищити їх значення в суспільстві, зробивши їх загальнообов&rsquo;язковими, формально визначеними та передбачивши відповідальність за недотримання - тобто надавши статусу правових норм;</li>
<li>Правові норми на відміну від моральних чи звичаєвих завжди формально виражені, тобто зафіксовані в документальній формі (містяться в офіційно опублікованих нормативно-правових актах). Писемний характер дає змогу чітко фіксувати в письмових документах зміст прав і обов&rsquo;язків, умови їх виникнення, можливі наслідки недотримання. Моральні чи звичаєві норми не мають документарної форми. Тому, про їх наявність дізнаються через такі засоби комунікації як переказ, фільми, художні книжки, тощо.</li>
<li>Правові норми є загальнообов&rsquo;язковими. Кожний повинен дотримуватися цих норм. В той час як обов&rsquo;язок дотримуватися релігійних норм поширюється на членів релігійних громад, корпоративних &ndash; на членів корпорацій чи підприємств. </li>
<li>Правові норми розраховані на регулювання невизначеної кількості суспільних відносин. Тобто правові норми не персоніфіковані, вони адресуються усім і кожному. Наприклад, Правила дорожнього руху поширюються на усіх учасників дорожнього руху. В протилежному разі право втрачає ознаки об&rsquo;єктивності, яка є неодмінною гарантією та запорукою його ефективності. Недаремно, Феміду (давньогрецьку богиню правосуддя) на малюнках завжди зображуюють із зав&rsquo;язаними очима, тим самим демонструючи її безпристрасність. </li>
<li>Реалізація правових норм забезпечується державним примусом. Поступитися місцем в транспорті &ndash; це моральна норма, яка, якщо її не виконати, не матиме жодних негативних наслідків, окрім осудливих поглядів чи висловлювань тих, хто поруч. В той же час, якщо не сплатити за проїзд, то можуть застосовуватися санкції (стягнення, покарання), передбачені правовими нормами. </li>
</ol>
<p>Також, слід відмітити, що право регулює не усі, а лише найбільш важливі суспільні відносини.</p>
<p>Таким чином, <strong>право &ndash; це система встановлених чи санкціонованих державою формально виражених, загальнообов&rsquo;язкових правил поведінки, спрямованих на регулювання найважливіших сфер суспільних відносин, які забезпечують державним примусом у випадку їх невиконання</strong><u>.</u></p>
<p>Водночас, право є і цінністю та має важливе соціальне значення (призначення).</p>
<p>Право надає суспільним відносинам стабільності та упорядкування. Право, обмежуючи нас, тим самим створює гарантії захищеності та впевненості.</p>
<p>При цьому, щоб забезпечувати правопорядок та вселяти впевненість у його ефективності та необхідності існування, вочевидь, правові норми повинні відповідати економічним, соціальним та моральним умовам існування суспільства. Інакше право відривається від соціального середовища, в межах якого воно має діяти, існуючи ніби в паралельному вимірі. Наприклад, в США є низка правових норм, які виникли ще у XVIII-XIX століття, нині вони залишаються формально чинними попри те, що відносини, які б вони мали регулювати відмерли. Яскравим прикладом невідповідності права і суспільних відносин були 90-ті роки ХХ століття. Так, правові норми були розраховані на соціалістичний уклад життя, а отже виявилися неспроможними регулювати нові ринкові відносини.</p>
<p>Норми права в цілому повинні відповідати існуючим в суспільстві уявленням про справедливість. Регулятивні властивості права проявляються найкраще в умовах, коли орієнтиром для правових норм є наявне в суспільстві розуміння справедливості. У випадку, коли право (читай правові норми) в державі відірвані від існуючого розуміння справедливості &ndash; неодмінно чекай революції. Так, у Франції кінця XVIII століття право залишалася феодальним зі всіма його феодальними пережитками, в той час як економічні та соціальні відносини (так звані буржуазні відносини) вимагали нового правового регулювання. Саме ця невідповідність стала однією із передумов Великої французької революці 1789-1799 років. </p>
<p>Втім, в багатьох випадках важливим є сам по собі факт існування правових норм поза його відношенням до справедливості. Наприклад, з точки зору справедливості, жодного значення не має лівосторонній чи правосторонній рух існує в державі. Єдине, що має значення &ndash; це дотримання всіма учасниками дорожнього руху однакових правил, в протилежному разі наступає хаос. Так, 3 вересня 1967 року, в день переходу Швеції із лівостороннього автомобільного руху на правосторонній Стокгольм був повністю паралізований - він просто застиг у заторах. Цей приклад яскраво ілюструє значення права в нашому житті. Відсутність права як регулятора суспільних відносин породжує хаос. Історія людства довела, що право - найбільш ефективний регулятор суспільних відносин, оскільки поєднує як переконання в необхідності його дотримання, так і державний примус. Інакше кажучи, саме праву вдається забезпечити гармонійне поєднання &laquo;сили авторитету&raquo; і &laquo;авторитету сили&raquo;. </p>
<p>Отже<strong>, право &ndash; це система взаємопов&rsquo;язаних правових норм</strong>. Водночас, <strong>право &ndash; це і механізм досягнення справедливості у суспільстві.</strong> Право, власне, є своєрідною мірою свободи та рівності. Завдяки своїм регулюючим властивостям, воно забезпечує стабільний розвиток суспільства та окремих його інститутів. Саме тому, право є цінністю, без збереження якої в державі настає безлад. </p>
<p><u>Необхідність класифікації правових норм.</u></p>
<p>Однією з ознак права є його системність: правові норми пов&rsquo;язані між собою &nbsp;вертикальними та горизонтальними зв&rsquo;язками. З іншої сторони, правові норми врегульовують найрізноманітніші сфери суспільних відносин, починаючи від договору купівлі-продажу, закінчуючи встановленням відповідальності за виготовлення та збут наркотичних засобів. Різноманіть суспільних відносин впливає і на різноманітність самих правових норм. Як наслідок, правові норми необхідно класифікувати. Крім того, потреба класифікації правових норм &nbsp;пов&rsquo;язана з їх великою кількістю. В Україні, наприклад, кількість нормативно-правових актів сягає десятків тисяч. Без класифікації правових норм користуватися ними неможливо. Також, як і будь-яка сфера людського знання, право потребує певного поділу. Тому, право як система взаємопов&rsquo;язаних норм має свої розділи, які в практичній юриспруденції отримали назву &ldquo;галузі права&rdquo;.</p>
<p><u>Галузь права</u> &ndash; це сукупність однорідних (схожих) правових відносин, які врегульовуються нормами права. З іншого боку, галузь права - це сукупність правових норм, які врегульовують однорідні (схожі) правові відносини.</p>
<p>Окрім галузей, право поділяють також на великі блоки (сфери).</p>
<p><u>За призначення правових норм виділяють матеріальне право та процесуальне право.</u> При цьому матеріальні галузі права безпосередньо врегульовують суспільні відносини, в той час як процесуальні галузі є свого роду обслуговуючими: вони спрямовані на врегулювання процедури та порядку реалізації норм матеріального права. Інакше кажучи, норми матеріального права відповідають на питання: що регулюється (що можна чи не можна робити), а норми процесуального права &ndash; на питання: як регулюється (яким чином це релізується). Для прикладу, право народних депутатів подавати законопроекти встановлюється нормами матеріального права, в той час як порядок їх подання та процедура розгляду - нормами публічного права.</p>
<p><u>За видом правовідносин, які врегульовуються, виділяють приватне право і публічне право.</u> Цей поділ з&rsquo;явився ще в Стародавньому Римі і на сьогодні загалом зберігся. Публічне право регулює відносини, де існує значний суспільний (державний) інтерес. Так, публічне право врегульовує відносини з приводу проходження державної служби, притягнення до кримінальної відповільності тощо. Примітно, що в публічному праві акцентується увага на заборонах та зобов&rsquo;язаннях людей. При цьому, в публічному праві домінують відносини субординації (підпорядкування), де громадянин повинен безальтернативно виконувати передбачені законом дії. Так, заборона вчиняти крадіжки чи заборона палити в публічних місцях має безальтернативний характер. Також в публічному праві як мінімум однією зі сторін завжди буде держава в особі органу державної влади або органу місцевого самоврядування. Приватне право, натомість врегульовує відносини між рівними суб&rsquo;єктами. Відповідно, метод регулювання відносин - диспозитивний (метод рівності сторін). Як правило, йдеться про приватних осіб (людей та організації). У більшості випадків, норми приватного права передбачають певні дозволи та можливості (на противагу публічному, де переважають заборони та зобов&rsquo;язання).</p>
<p>Важливо відмітити, що не усі відносини регулюються нормами права. Так, особистісні відносини між людьми не врегульовуються правом (наприклад, інтимні стосунки чи спосіб привітання).</p>
<p><u>Основні галузі права: конституційне, адміністративне, кримінальне, цивільне.</u></p>
<p>До публічних галузей права відносяться такі.</p>
<p><u>Конституційне право</u> - це провідна (фундаментальна) галузь права. Воно врегульовує основи державного і суспільного ладу: саме нормами конституційного права визначаються форма держави в Україні (форма державного правління, форма територіального устрою та форма політичного режиму), правове становище осіб в державі, їх права та обов&rsquo;язки. Конституційне право є основою для розвитку інших галузей права, адже норми конституційного права набувають свого подальшого розвитку в нормах права інших галузей.</p>
<p>Приклади норм конституційного права:</p>
<p>Стаття 74 Конституції України України: Референдум не допускається щодо законопроектів з питань податків, бюджету та амністії.</p>
<p>Пункт 1 частини 1 статті 90 Конституції України України: Президент України має право достроково припинити повноваження Верховної Ради України, якщо протягом одного місяця у Верховній Раді України не сформовано коаліцію депутатських фракцій відповідно до статті 83 цієї Конституції.</p>
<p>Із конституційним правом дуже тісно пов&rsquo;язана інша галузь публічного права - <u>адміністративне право</u>. Саме адміністративне право регулює управлінські відносини у сфері здійснення &nbsp;виконавчої влади (в тому числі, відносини між державними органами та всередині державних органів), взаємовідносини держави з громадянами та громадськими організаціями. Наприклад, Закон України &ldquo;Про Кабінет Міністрів України&rdquo; визначає організацію, повноваження і порядок діяльності Кабінету Міністрів України. Інший приклад: ряд дій особа може вчинити шляхом звернення до органів місцевого самоврядування, при цьому саме нормами адміністративного права врегульовується процедура звернення до таких органів (див. Закон України &ldquo;Про звернення громадян&rdquo;).</p>
<p>Також адміністративне право встановлює підстави та порядок притягнення до адміністративної відповідальності за дрібні побутові правопорушення та дрібні правопорушення в різних сферах, як-то здійснення господарської чи управлінської діяльності. Так, Кодекс України про адміністративні правопорушення передбачає відповідальність за розпивання алкогольних напоїв в публічних місцях, дрібне хуліганство, порушення правил дорожнього руху, порушення порядку провадження господарської діяльності, окремі корупційні правопорушення.</p>
<p><u>Кримінальне право</u> встановлює кримінальну відповідальність за злочини. При цьому, злочини бувають різними: проти основ національної безпеки (зрада, шпигунство, диверсія тощо), злочини про життя і здоров&rsquo;я особи (умисне вбивство, доведення до самогубства, тілесні ушкодження різного ступеню тяжкості, катування тощо), злочини проти власності (крадіжка, грабіж, розбій, шахрайство тощо). Існує багато інших видів злочинів, наприклад, у сфері господарської діяльності; службові; проти довкілля; проти громадського порядку та моральності тощо.</p>
<p>Ключовою галуззю приватного права є <u>цивільне право</u>. Його особливістю як галузі приватного права є те, що особи, які вступають у правовідносини, мають рівне становище, а тому основою регулювання є принцип рівності прав та обов&rsquo;язків. Цивільне право супроводжує людину від її народження і до смерті. Це слід розуміти буквально: згідно з нормами цивільного права про народження і смерть людини видаються відповідні свідоцтва.</p>
<p>До предмету регулювання цивільного права відносяться майнові та особисті немайнові відносини.</p>
<p>Майнові відносини - це суспільні відносини з приводу володіння, користування та розпорядження майном. Ця частина цивільного права охоплює регулювання всіх видів договорів &ndash; починаючи від договору купівлі-продажу, договору міни, поставки і так далі. Також до майнових значною мірою належать відносини спадкування.</p>
<p>Особисті немайнові відносини - це відносини у сфері природного існування та соціального буття людини. Наприклад, саме цивільне право регулює право особи на ім&rsquo;я та на зміну імені, на захист честі, гідності і ділової репутації, на свободу пересування, на інформацію тощо.</p>
<p>До цивільного права належать також відносини, що виникають стосовно інтелектуальної власності (тобто літературних, музичних та інших творів, торговельних марок, винаходів тощо).</p>
<p>Підсумовуючи, <u>критерієм поділу на галузі права</u> є однорідність (схожість) суспільних відносин, та метод правового регулювання, тобто сукупність способів і прийомів, за допомогою яких норми галузі права впливають на регулювання суспільних відносин. &nbsp;&nbsp;&nbsp;&nbsp;</p>