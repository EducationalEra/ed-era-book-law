#Ознаки прав людини
<p><strong>Права &ndash; це певні основні можливості, необхідні для гідного і вільного існування людини та її розвитку</strong>.</p>
<p>Існує <strong><em>декілька характеристик (ознак)</em></strong>, які дозволяють розкрити сенс цього визначення.</p>
<ol>
<li><u> Суб&rsquo;єкти (носії) прав</u></li>
</ol>
<p>Коли ми говоримо &laquo;права людини&raquo; чи лише людей ми маємо на увазі? Йдеться не про проблеми прав, скажімо, вищих приматів, дельфінів чи роботів (дуже популярна тема в науковій фантастиці і футурології), бо це суто теоретична дискусія і крім того, вона часто зводиться до спроби пояснити, що ці істоти чи машини чимось нагадують людей (наприклад, мавпи мають зародки розуму та інтелекту, подібного до людського).</p>
<p>Проте чи мають права юридичні особи &ndash; об&rsquo;єднання людей, тобто господарські товариства, громадські організації, профспілки? Ці об&rsquo;єднання часто виступають умовою чи складовою реалізації певних прав. Приміром, релігійна свобода &ndash; це і право сповідувати релігію колективно, разом іншими, а значить і право створити власну церкву чи іншу організацію. Або право на підприємницьку діяльність може здійснюватися через створення фірми, в діяльності якої бере участь багато людей. Тому виконуючи цю роль, подібні об&rsquo;єднання також є носіями прав людини і можуть ці права захищати. Наприклад, юридичні особи можуть звертатися за захистом до Європейського суду з прав людини. </p>
<p>Також, є так звані права певних соціальних груп (наприклад, релігійних чи національних меншин, дітей, жінок, біженців). Вони залишаються правами людини, але пов&rsquo;язані з належністю до такої групи. Наприклад, право розвивати власну культуру чи мову, підтримувати національну ідентичність пов&rsquo;язані саме з тим, що особа належить до певної етнічної групи. </p>
<ol start="2">
<li><u> Історичний характер прав</u></li>
</ol>
<p>Право мають історичний характер, вони зумовлені розвитком конкретного суспільства і людства загалом. Те, що сьогодні є цілком очевидним у сфері, могло не бути таким 50 чи 100 років тому. Скажімо, до 60-х років минулого століття Верховний Суд США не вважав, що сегрегація, (тобто окремі школи, університети, місця в автобусі чи кафе, чи заборона міжрасових шлюбів) порушує права людини. Або на початку ХХ століття у більшості європейських держав жінки не права голосу. А вже згаданий Джон Локк у ХVII столітті вважав, що релігійна свобода не означає право не вірити взагалі (атеїзм), а атеїсти є досить небезпечними людьми.</p>
<p>Крім того, науковий прогрес привносить у сферу прав людини все нові і нові питання: право на інтернет, право на цифрову особистість, права в сфері генної інженерії тощо.</p>
<ol start="3">
<li><u> Природність прав</u></li>
</ol>
<p>Права людини є природними. Слово &laquo;природний&raquo; тут не має біологічного забарвлення. Воно означає, що людина має права з огляду на людського статусу, а не тому, що вона є громадянином, чи належить до певної етнічної, релігійної або іншої групи. Держава не є джерелом прав, вона зобов&rsquo;язана їх визнати і гарантувати. Іншими словами &ndash; права людини не даються державою, вони належать людині.</p>
<p><u>4.Невід&rsquo;ємність та невідчужуваність прав</u></p>
<p>Права є невід&rsquo;ємними і невідчужуваними, тобто їх не можна відібрати і людина не може сама від них відмовитись. Закон, що позбавляє певну частину суспільства свободи слова, є просто актом свавілля. Контракт чи заява, якими людина відмовляється від права на справедливий суд або права на відпочинок, є нікчемними, вони не породжують жодних юридичних наслідків.</p>
<p>З невід&rsquo;ємністю не слід плутати обмеження прав людини, що є наслідком її протиправних дій. Не є порушенням чи &laquo;відніманням&raquo;, забиранням прав людини обмеження волі злочинця чи позбавлення його майна, здобутого злочинним шляхом. Не є також порушенням прав людини позбавлення батьківських прав осіб, що не піклуються про власних дітей. Але, безумовно, є таким порушенням, коли держава відбирає дітей, посилаючись на те, що у батьків &laquo;неправильна&raquo;, з точки зору суспільства, культура чи релігія.</p>
<ol start="5">
<li><u> Відмінність за значенням</u></li>
</ol>
<p>Права людини є різними за значенням. Вони можуть абсолютними чи майже абсолютними (відносними), наприклад, заборона катування є абсолютною, вона не може порушуватися за жодних умов. Є права, які можуть бути обмежені. Наприклад, свобода пересування може обмежуватися у зоні стихійного лиха.</p>
<p>Інші права є предметом розумного балансування з іншими правами або іншими вагомими для суспільства цінностями &ndash; публічним порядком, безпекою, мораллю. В різних ситуаціях умовні &laquo;шальки терезів&raquo; можуть схилятися на той чи інший бік. Відомий американський юрист і суддя Верховного Суду Олівер Вендел Холмс-молодший казав, що <em>свобода слова не захищає людину, яка кричить &laquo;пожежа!&raquo; у переповненому театрі і викликає цим паніку</em> (зрозуміло, якщо насправді пожежі немає). Тож у такій ситуації перевагу має безпека тих, хто прийшов до театру. Натомість, в ситуації, коли журналіст публікує розслідування про приватне життя політика, свобода слова домінує над правом на приватність, адже суспільний інтерес полягає у тому, щоб володіти повною інформацією про людей, що ухвалюють важливі для всіх рішення.</p>
<p>Цей баланс може бути різним в різних суспільствах. Так, у Франції студентки державних університетів не мають можливості приходити на навчання у хіджабі. Натомість в Україні це можливо. Але в Україні жінка, що носить хіджаб, мусить його зняти, коли фотографується на паспорт чи водійське посвідчення. Головне &ndash; держава не може обмежувати права свавільно. Будь-яке обмеження повинно мати розумну мету і здійснюватися в найменш обтяжливий для людини спосіб.</p>
<p>Екстраординарні ситуації можуть збільшувати обмеження прав людини. Приміром, у військовий час держава вправі обмежити свободу зібрань, заборонити мітинг. Одночасно з цим є права, які не можуть бути обмежені за жодних обставин (заборона катування, право на справедливий суд, правову допомогу тощо). З цього виходить і чинна конституція України.</p>
<ol start="6">
<li><u> Рівність прав</u></li>
</ol>
<p>Права людини є рівними, кожна людина є носієм прав в рівній мірі. Це означає, що людині не можуть відмовити у правах на підставі її статі, раси, мови, релігії, сексуальної орієнтації тощо. Такі обмеження порушують права людини, вони є дискримінацією. Це дуже важливий момент. Права мають бути гарантовані всім. Право на справедливий суд належить і невинній людині, і злочинцеві. Право на релігійну свободу належить і тим, хто вірить в &laquo;нашу&raquo; релігію, і в будь-яку іншу релігію, і не вірить взагалі. Свобода слова має бути захищена і для тих, хто каже речі, що нам не подобаються. Як тільки ми починаємо гарантувати права лише для друзів, тих, хто нам подобається, тих, чиї погляди ми вважаємо правильними &ndash; права зникають. </p>
<p>Якщо певна група людей довгий час була об&rsquo;єктом систематичної дискримінації, то держава може надати цій групі більш привілейоване становище, щоб досягти фактичної рівності у правах. І це не є порушенням прав людини. Наприклад, держава може сприяти жінкам у залученні до політики, оскільки вони довгий час були усунуті від участі в політичному житті. Іншими прикладами систематичної політики позитивних дій з відновлення рівності в правах можуть бути дії американської держави щодо темношкірого населення та індіанців, в Австралії &ndash; щодо корінного населення континенту.</p>
<ol start="7">
<li><u> Адресованість державі </u></li>
</ol>
<p>Права людини, передусім, адресовані державі. Вони є вимогами до держави, які мають бути втілені на рівні законодавства, правосуддя та адміністративної практики. </p>
<p>На побутовому рівні прийнято вважати, що право на життя &ndash; це вимога до іншої людини не відбирати життя. Насправді ж право на життя &ndash; це передусім вимога до держави не посягати на життя людини (зокрема, і у вигляді смертної кари, хоча тут єдиного стандарту в світі немає), убезпечити людину від посягань на її життя, а у випадку якщо таке посягання сталося, провести ефективне розслідування і притягнути винних до відповідальності. Тому <strong><em>може бути ситуація, коли вбивство сталося, але право на життя не порушено, бо держава має досить ефективну правоохоронну систему, провела належне розслідування, але з об&rsquo;єктивних причин не виявила вбивцю. </em></strong></p>
<p>Зараз також набуває популярності ідея горизонтального виміру прав людини, тобто уявлення про те, що права людини &ndash; це вимоги як до держави, так і до приватних осіб. Наприклад, якщо транснаціональна корпорація забруднює навколишнє середовище, видобуваючи корисні копалини, то можна казати, що вона порушує права людини, навіть якщо вона діє в цілком законний спосіб, тобто отримала від держави усі необхідні дозволи (це обставини відомої справи &laquo;Огоні проти Шелл&raquo;, де нігерійська народність Огоні позивалася до корпорації Шелл, що видобувала на їхній території нафту з надзвичайно негативними екологічними наслідками, що зачіпали цих людей).</p>
