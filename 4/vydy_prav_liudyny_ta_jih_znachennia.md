#Види прав людини та їх значення
<p>Конституція України, якщо звернутися до назви розділу другого &laquo;Права, свободи та обов&rsquo;язки людини і громадянина&raquo;, розмежовує права і свободи людини, а також права людини і права громадянина. </p>
<p>Насправді, поділ на свободи і права &ndash; суто теоретичний. В практичній площині між ними різниці немає. </p>
<p>Поділ на права людини і громадянина є наслідком радянської традиції. Якщо ви спробуєте погуглити англійською мовою &laquo;права людини і громадянина&raquo; (rights of man and citizen), то переважна більшість посилань будуть стосуватися французької Декларації прав людини і громадянина кінця XVIII століття, бо сучасне міжнародне право прав людини та академічні публікації таким поділом не користуються. </p>
<p>Дійсно, є права, які пов&rsquo;язані зі статусом громадянина. Наприклад, доступ до державної служби чи участь у виборах майже завжди надані лише громадянам. Одночасно, це все права людини, бо ви маєте право на участь в управлінні державою з огляду на те, що ви є людиною і доступ до питань державного управління важливий для вашого існування і розвитку. А громадянства &ndash; це просто умова доступу до цього права.</p>
<p>Найбільш практично значущим є поділ прав за сферою суспільних відносин. Можна говорити про особисті права (право на життя, свободу і особисту недоторканість), політичні права (свобода слова, право на звернення до органів влади), соціальні, економічні і культурні права, що охоплюють працю, підприємництво, доступ до освіти, культурних ресурсів тощо. Важливим є також поділ на загальні права, які належать всім, і права певних соціальних груп, які вже частково згадувались (права дітей, права жінок, права біженців тощо).</p>
<p><strong>Права людини </strong>&ndash;<strong> дуже важливі. </strong>Ось принаймні чотири причини цього:</p>
<ol>
<li><u>права забезпечують людську гідність. </u>Гідність &ndash; важкий термін, його складно визначити позитивно, тобто сказати, що таке гідність. Простіше сказати, що порушує гідність людини. Катування, втручання в приватне життя, відсутність доступу до освіти, неможливість сказати те, що вважаєш правильним, неможливість захиститися &ndash; це те, що порушує гідність. Щоб цього не було, мають гарантуватися права людини.</li>
<li><u>права убезпечують нас від держави. </u>Вони є найбільш зрозумілим критерієм обмеження державної сваволі. Держава вправі обирати різні стратегії розвитку у сфері політики і геополітики, економіки, соціального ладу. Але, роблячи це, вона не може порушувати права людини. Права окреслюють зону нашої свободи, куди держава не втручається.</li>
<li><u>права людини є критерієм соціальної справедливості.</u> Німецький філософ Норберт Горн пише, що справедливість &ndash; це, по суті те, що відповідає правам людини. Справедливий суспільний лад &ndash; це той, де права гарантовані. Жоден утопічний проект суспільства щастя (насправді, ці утопії завжди перетворюються в антиутопії, чому історія ХХ століття дає чимало прикладів), не вартий порушення прав людини. </li>
<li><u>права важливі для успішного розвитку суспільства.</u> Політичні порядки, що ґрунтуються на правах людини, завжди більш стабільні, успішні і вільні, ніж ті суспільства, де держава є гегемоном (вождь, керівник), що нависає на кожною людиною.</li>
</ol>
