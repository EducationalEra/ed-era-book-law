# Держава

Сьогодні ми розпочинаємо курс із правознавства, який допоможе нам дізнатися про
те, що таке держава та право, і як вони взаємодіють між собою.      
Перша лекція познайомить вас із поняттям держави та дозволить зрозуміти, що ж це
таке насправді. Тому розпочнімо з визначення держави.       
Якщо ви відкриєте будь-який підручник із правознавства, то знайдете там кілька
визначень, які можуть відрізнятись одне від одного. Дійсно, дати точне визначення державі
дуже складно, і на це є різні причини. По-перше, держава – це форма організації
суспільства. Вона не лише керує суспільством, але й сама залежить від нього та від усіх
економічних, політичних та соціальних процесів, які в ньому відбуваються. Кожного дня
суспільство еволюціонує, і держава змінюється разом із ним. Тому подеколи вона є такою ж
непередбачуваною, як і саме суспільство. По-друге, сьогодні у світі існує величезна кількість
держав, а саме 193 незалежні держави та кілька територій. Усі вони відрізняються між
собою, і особливо це помітно, якщо порівнювати європейські держави з, наприклад,
державами Африки чи Азії. На перший погляд, між ними важко знайти щось спільне, і це ще
більше нас заплутує. По-третє, ми всі знаємо, що держава виконує певні функції, проте часто
ці функції залишаються для нас невидимими, або ж ми просто не звертаємо на них уваги. Ці
та інші причини заважають нам бути об’єктивними та неупередженими в оцінюванні
держави, а тому ми часто не можемо до кінця зрозуміти її суть та її процеси.        
Насправді ж держава – це просто величезна машина для управління суспільством, а
тому це дійсно складне соціальне явище. І для того, щоб дати їй точне визначення, нам
потрібно для початку визначити її особливості.          
Отже, усі держави світу, незалежно від того, чи вони європейські, чи африканські, все
ж таки мають схожі ознаки.      

Першою такою ознакою, яка наблизить нас до розуміння сутності держави, є
наявність у неї території. Ця територія завжди обмежується кордонами, які не можна
перетнути без спеціального дозволу – візи. Окрім зовнішніх кордонів, кожна держава має ще
й внутрішні – вона поділяється на менші території, які називаються адміністративно-
територіальними одиницями. Для прикладу, в Україні такими одиницями є області. Поділ
держави на менші шматочки потрібен для ефективнішого функціонування кожного з них. В
ідеальній демократичній державі, до якої прагне і Україна, проблеми та потреби кожної
області вирішуються безпосередньо в цій області. Так, кожну проблему можна вирішити
вдвічі швидше, ніж якби ми чекали рішення від Президента чи Верховної Ради.     
Проте для повноцінного існування державі замало лише території – на цій території
повинно проживати населення. При цьому між населенням та територією виникає зв’язок,
який ми називаємо громадянством. Громадянин завжди наділяється певними правами
(наприклад, правом на освіту чи правом на житло) та може користуватися захистом своєї
держави (звернутись у суд чи в консульство, якщо перебуває за кордоном). Проте натомість
він виконує свої зобов’язання перед державою (платить податки, проходить військову
службу).        


Другою ознакою держави є наявність публічної влади. До неї ми відносимо армію,
поліцію, чиновників, суди та всі інші органи, які можуть керувати населенням та стежать
за правопорядком. Усі ці органи мають свої повноваження, і з ними ми познайомимось дещо
пізніше. Така влада називається публічною, тому що представляє інтереси всього народу
(публічні інтереси) і діє на всій території.        

Третя ознака – це наявність власної грошової системи. Кожна держава має власну національну валюту. В Україні це гривня, у Великій Британії – фунт стерлінгів, в Японії –
японська єна. Окрім національної валюти держави часто користуються й іншими, більш
поширеними, наприклад, доларом чи євро. Це дозволяє покращити та пришвидшити торгівлю з іншими державами, а, отже, розвиває економіку.          

Четверта ознака, яка характерна для кожної держави світу – це наявність власної системи податків. Звичайно, податки в кожній державі різні, проте вони потрібні для того, щоб держава виконувала свої функції. Адже за їх допомогою утримуються органи публічної влади, а також певні групи населення (наприклад, студенти отримують стипендію, а пенсіонери – пенсію).              

П’ята ознака – це тісний зв’язок із правом. Держава видає власні закони, вони є обов’язковими для всього населення, і за їхнє невиконання особа може бути покарана. Отже, право – це основа держави, і за допомогою права держава керує суспільством.           

І остання, шоста ознака є, мабуть, найважливішою. Всі ми чули про таке поняття, як суверенітет. Спробуймо зрозуміти, що воно означає. Суверенна держава є визнаною іншими державами. Без цього визнання вона не зможе довго існувати, тому що інші держави не будуть із нею співпрацювати. Тут варто наголосити, що дуже велика частина грошей потрапляє в державний бюджет саме за рахунок торгівлі з іншими державами. Також якщо держава є суверенною, то її кордони є непорушними для інших держав, та вони не можуть втручатись у її внутрішні справи. Це означає, що ніхто не може просто так відібрати територію іншої держави чи будь-яким чином зашкодити її населенню. Отже, суверенітет означає незалежність та самостійність держави.        

Якщо ви уважно слухали лекцію, то, мабуть, уже зрозуміли, що ж таке держава. Тож зробімо підсумок.      



