# Завдання держави

<div class="space"> 
У попередніх відео ви дізнались про те, що таке держава, які причини її виникнення та яке її призначення. Зараз ми поговоримо про те, як вона виконує свої завдання.         
Якщо ви уважно дивились попереднє відео, то вже знаєте, що держава діє через свої органи. Вони становлять її механізм. І якщо держава – це просто велика машина для управління суспільством, то кожен її орган – це невеликий ґвинтик. Кожен ґвинтик виконує свою маленьку функцію, проте всі разом вони забезпечують діяльність величезної машини.         
Як і держава, її органи мають свої особливості, які притаманні для них усіх. Перш за все варто наголосити, що всі органи держави представляють інтереси народу або ж діють в його інтересах. Вони мають певну структуру та свої власні повноваження, вони взаємодіють з іншими органами та мають кілька інших важливих ознак.  
</div>
<div class="space"> 
Проте найголовнішим принципом діяльності державних органів є принцип розподілу влади. Цей принцип є фундаментальним для всіх демократичних держав, зокрема і для України. У чому він полягає?        
Відповідно до цього принципу всі органи влади поділяються на 3 гілки: законодавчі, виконавчі та судові. Ці гілки влади є цілком відокремленими, тобто вони діють незалежно одна від одної. Будь-який тиск з боку інших гілок влади заборонений та карається законом.     
</div>
<div class="space"> 
Для прикладу, законодавчим органом в Україні є Верховна Рада. Вона складається з 450 народних депутатів, яких обирає народ та які представляють його інтереси. Чому Верховна Рада називається законодавчим органом? Все просто: це єдиний орган, який може видавати закони. Звичайно, Кабінет Міністрів, Президент чи Генеральна прокуратура теж можуть видавати свої акти, але закон завжди матиме вищу силу і буде пріоритетнішим. Це означає, що якщо між законом Верховної Ради та, наприклад, указом Президента є невідповідність, то ми будемо використовувати закон.            
Виконавчим органом влади є Кабінет Міністрів, а також усі інші міністерства, відомства та місцева влада, тобто обласні, міські, сільські ради. Їхнє основне завдання – втілювати закони та стежити за їх дотриманням.          
</div>
<div class="space"> 
Судова гілка влади представлена всіма судами. Призначення судів – здійснювати правосуддя. Це означає, що рішення суду завжди є обов’язковим, і особа, щодо якої прийняте це рішення, не може його не виконати.   </div>     
<div class="space"> 
Принцип розподілу влади особливо важливий саме для судів. Держава повинна піклуватись про те, щоб суди були незалежними від інших органів та на суддів не здійснювався тиск. Кожен суддя має бути неупередженим, справедливим і керуватись лише законом, адже він вирішує долі людей. У суді громадяни України можуть захистити свої права. А це, як ми з вами вже знаємо, найважливіше завдання держави сьогодні.   
</div>
<div class="space"> 
Окрім традиційних трьох гілок влади, сьогодні часто говорять про четверту гілку – контрольно-наглядову. До неї входять, наприклад, Генеральна прокуратура України чи СБУ. Їхнє призначення – стежити за порядком, виявляти злочини, знаходити винних та карати їх.          
</div>
<div class="space"> 
До речі, Президент України не належить до жодної гілки влади. Його основне завдання – гарантувати дотримання прав та свобод кожного громадянина, а також представляти нашу державу у відносинах з іншими державами чи міжнародними організаціями. Для порівняння, у США Президент є представником виконавчої влади.
</div>
<div class="space"> 
На цьому перша лекція нашого курсу завершується. Наступного разу ми з вами детальніше поговоримо про державний лад та види держав. А зараз ви можете перейти до виконання домашнього завдання та перевірити, що ви запам’ятали про державу та її органи.
</div>