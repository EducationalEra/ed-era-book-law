# Витоки держави

Після того, як ми вже зрозуміли, що таке держава сьогодні, звернімося до її витоків. У тестових завданнях, які ви проходили, було запитання про причини виникнення держави, де ви мали змогу обрати кілька варіантів відповідей. Не засмучуйтесь, якщо ви відповіли неправильно, адже в цьому відео ми поговоримо про те, як виник інститут держави та що цьому сприяло.     
Держава існувала не завжди, адже це лише форма організації суспільства. До цього люди жили в невеликих общинах. Спочатку в общини об’єднувалися лише члени однієї сім'ї, тобто між ними існувала кровна спорідненість. Згодом общини стали утворюватись навколо певних територій. Завдяки цьому кількість людей у общинах постійно зростала, і вони почали перетворюватися в організовані поселення.          
Для того, щоб забезпечити своє існування, члени общини повинні були працювати - збирати їстівні рослини, полювати, заводити худобу. Знаряддя праці весь час змінювались,
общини розвивались, і згодом вони вже почали створювати іншу продукцію - посуд, прикраси, зброю. З часом цієї продукції стало занадто багато для однієї общини - почали з'являтися надлишки, які потрібно було реалізовувати. Тому в поселеннях з'являлись окремі люди, які не працювали разом з іншими, а займались лише обміном та торгівлею з іншими общинами. Ці люди почали зосереджувати у своїх руках продукцію та гроші, а тому вони мали великий вплив у суспільстві. До думки цих людей прислухалися при вирішенні повсякденних справ, вони також виступали суддями, якщо член общини порушував установлений порядок. Вони розподіляли продукцію між усіма членами общини, піклувалися про те, щоб усі були забезпечені їжею та житлом. Координація дій населення була особливо важливою під час війни, коли потрібно було діяти злагоджено для того, щоб захистити свою територію або завоювати нову. Так у суспільстві з'явилася влада.          
У кожній общині органи влади відрізнялися: це могла бути як група осіб (наприклад, рада старійшин), так і одна людина. Проте, незважаючи на існуючі відмінності, функція цих людей полягала в організації суспільства. Саме цей період став початком створення держави як організації, в якій ми живемо і сьогодні.        

А зараз ви почуєте обіцяну відповідь на питання з тесту. Отже, які причини виникнення держави?     
По-перше, це необхідність управління суспільством, координація дій як кожної окремої особи, так і великих груп людей. При цьому способи управління потребували постійного удосконалення, що було пов’язано з постійним розвитком виробництва, розподілом праці, зростанням кількості населення і розшаруванням суспільства на класи, наприклад, багаті-бідні, робітники-воїни;          
По-друге, це необхідність підтримання в суспільстві порядку, створення правил поведінки і покарання тих осіб, які відмовлялись дотримуватися правил;       
І останнє -  це організація значних суспільних робіт, для виконання яких треба було об'єднати велику кількість людей. Для прикладу, такі великі групи потрібні були для побудови єгипетських пірамід.        

Першопочатковим призначенням держави був розподіл праці та її результатів, тобто, готової продукції чи грошей між членами общини, координування дій общини. Згодом завданням держави стало забезпечення нормального, безконфліктного функціонування суспільства. І незважаючи на те, що сама держава постійно еволюціонує, її призначення залишається незмінним. Сьогодні, як і тисячі років тому, призначення держави – це організація суспільства, забезпечення його розвитку. Для демократичних держав сьогодні найвищою цінністю є людина, її права та свободи. А тому захист кожної людини, її інтересів та її свободи, забезпечення її сприятливими умовами для розвитку та реалізації є першочерговим призначенням держави.       

Для виконання такого глобального завдання держава виконує багато функцій, які можна розділити на окремі групи. Серед них варто назвати економічну, адже держава забезпечує нормальне функціонування і розвиток економіки, соціальну, яка полягає в задоволенні соціальних потреб людей та підтримці необхідного рівня життя, що включає достатню оплату праці, стипендії та пенсії. Наступною функцією держави є політична. Вона проявляється в охороні незалежності та суверенітету, а також в забезпеченні державної безпеки. Ще однією важливою функцією держави є ідеологічна, адже саме держава повинна сприяти поширенню культури та освіти серед населення, а також розвитку науки. Збереження природи та раціональний розподіл природних ресурсів становлять екологічну функцію держави. І, звичайно ж, кожна держава повинна охороняти права та свободи її мешканців. Ця функція називається охоронною.        
Для того, щоб виконувати усі ці завдання, держава діє через свої органи. Ми вже згадували їх у попередньому відео, коли говорили про те, що наявність публічної влади є ознакою кожної держави. Дізнатись про те, як працюють державні органи, ви можете в
наступному відео. А наразі пропонуємо вам пройти невелике тестування та перевірити, чи все ви запам’ятали.   