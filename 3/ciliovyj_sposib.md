#Цільовий спосіб
<p>У радянській літературі приділялося надзвичайно мало уваги якраз цьому способу тлумачення. Він передбачає необхідність з'ясування мети правової норми, її призначення. Іншими словами, для чого вона була створена. І вже на підставі цього мають врегульовуватися суспільні відносини.</p>
<p>Є цікавий приклад, який досить часто використовується в англомовній літературі. При вході до парку висить оголошення, яке передбачає заборону використання дитячих машин, які є гучними. Чи поширюватиметься ця заборона на використання дитячих мотоциклів? З одного боку, можна сказати, що не поширюється, оскільки заборона стосується саме машин. Але треба з'ясовувати саме зміст, мету цієї правової норми, для чого вона була створена. Очевидними є дві причини: такі іграшки є шумними і небезпечними для дітей, які перебувають на відповідній дитячому майданчику. Зрозуміло, що в будь-якому випадку, чи це дитяча машинка, чи це дитячий мотоцикл, все одно це шумний і небезпечний засіб, і тому ця норма має поширюватися також і на дитячі мотоцикли.</p>
